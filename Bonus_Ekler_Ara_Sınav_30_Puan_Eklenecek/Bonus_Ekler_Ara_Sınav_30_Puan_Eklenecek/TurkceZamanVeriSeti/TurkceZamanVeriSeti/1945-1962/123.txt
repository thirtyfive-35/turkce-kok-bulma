temiz elbisesini giydikten sonra çocuğun salona alınacağını yukarıda kaydetmiştim. Tertemiz bir salondur burası.. Çocukların boylarına göre masalar ve iskemleler... Çocuklar, sabah kahvaltılarını, öğle ve akşam yemeklerini bu salondaki masalarda yiyecekler, yemek vakitleri haricinde de numaralı dolaplarındaki oyuncaklarını çıkararak oynıyacaklardır. Dolaplardan bir tanesini açtım. Aaa.. Bomboş!... Hani oyuncak? O sırada yanımda bulunan Zühtü Çubukçuoğlu, cevap verdi: Hayırseverlerimizin el ve yardım birliğiyle şu koskocaman bina nasıl yoktan var oldıyse, oyuncak imalathanesi ve mağazası sahibi hayırseverlerin yardımile onlar da gelecektir elbet.. Doğru söylüyordu. Tahta oyuncak ve lastik top yapan yerli fabrika ve imalathaneler hediye edecekleri bir kaç parça oyuncakla Bakımevinin bu eksiğini derhal gideriverirler... Fakir çocuğu, oyuncakla sevindirmenin, sadaka ile sevindirmekten kat be kat üstün olduğunu oyuncakçıların takdir etmiyeceklerine ihtimal vermiyorum. Bakımevinin açılma günü olan 12 şubata kadar doldurulacağını tahmin ettiğim boş oyuncak dolaplarının önünden ayrıldıktan sonra: Buyurunuz, dediler, size çocukların yatakhanesini de gösterelim... Yatakhaneye geçtik… Bembeyaz gıcır gıcır temiz 100 karyola...  Çocuklar, sabah gelip akşam evlerine döneceklerine göre karyolalara ne lüzum vardı? diyecek oldum, Anneler Birliğinin Başkanı Bayan İffet Hafit, müşfik bir ana haliyle sualimi tamamlamama imkan vermedi: Gündüzleri uyumasınlar mı o yavrular? Kafamın içinde derhal bir sinema şeridi döndü: Sıvası dökük, bağdadileri gözüken harap bir oda… Mindersiz, kupkuru bir kilim parçası serilmiş sedir üstünde kemikleri acıya acıya uyumağa çalışan beş altı yaşında bir minimini… Sabahın alaca karanlığında ekmek parası peşine düşecek anası, ona sesleniyor. Kalk yavrum kalk! Değiştirecek başka kıyafeti olmadığı için arkasındaki günlük kirli elbisesile yattığı yerden gözlerini ovuştura ovuştura kalkan çocuk eline tutuşturulan bir dilim kuru ekmeğini minimini elinde